https://www.claradaniele.com/chi-sono
https://www.claradaniele.com/progetti-artistici
https://www.claradaniele.com/contatti

https://www.claradaniele.com/copia-di-sedimenti
https://www.claradaniele.com/copia-di-radici
https://www.claradaniele.com/io-sono-l-altra-faccia-di-te
https://www.claradaniele.com/copia-di-radici-1
https://www.claradaniele.com/mio-cuore
https://www.claradaniele.com/ex-voto
https://www.claradaniele.com/legami
https://www.claradaniele.com/lettera-dai-tuoi-occhi
https://www.claradaniele.com/attraverso
https://www.claradaniele.com/vanitas-vanitatum-et-omnia-vanitas
https://www.claradaniele.com/ricorda-di-essere-stato-straniero
https://www.claradaniele.com/image-no-violence-on-woman
https://www.claradaniele.com/mnemosine
https://www.claradaniele.com/chrysalis
https://www.claradaniele.com/radici


Chi sono

Laureata in Storia e critica del teatro al Dams di Torino con una tesi sul teatro d'avanguardia di Perla Peragallo e Leo de Berardinis, dal 2005 al 2015 lavora con i tessuti sostenibili in un'ottica di rigenerazione e di recupero, cercando di andare alla radice della storia che il materiale tessile porta con sé.
La propria ricerca personale parte dunque da una relazione ibrida e contaminata tra teatro, sartoria e fotografia, mezzi espressivi che usa per portare avanti la propria ricerca personale.
Nel 2013 vince il primo premio del Concorso Nazionale Moda Etica, organizzato e patrocinato dalla Direzione Generale degli archivi del Ministero per i beni e le attività culturali e dal Comune di Firenze, presentando parte della collezione “Radici”, realizzata interamente in tela di casa, la tela di lino e canapa tessuta a mano e usata come corredo nuziale dalle giovani spose.
A giugno 2014 presenta a Palazzo Pitti a Firenze la Collezione Kimono, riadattando e decostruendo kimono dei primi del Novecento in collaborazione con la Galleria del Costume di Palazzo Pitti e la Soprintendenza per il Patrimonio Storico, Artistico e Etnoantropologico e per il Polo museale della città di Firenze.
Nel 2015, per sei mesi, cura l'installazione “Radici” in un bosco abbandonato.
L'installazione, realizzata con gli abiti bianchi presentati al concorso di Moda Etica, ha dialogato per 180 giorni col bosco e col passare dei mesi si è trasformato, si è integrato sempre di più con lo spazio naturale circostante, interagendo con le persone di passaggio attraverso un diario di bordo e un reportage fotografico dilatato nel tempo.
Da luglio a settembre 2016 realizza e espone il progetto fotografico Chrysalis | studio per un mutamento | presso le Terme Reali di Valdieri, mostra che verrà presentata anche a giugno 2017 presso il Filatoio Rosso di Caraglio e all'Officina delle Arti di Cuneo.
Da settembre 2016 lavora al work in progress Mnemosine |studio per una cura| un lavoro personale e collettivo sulla memoria e sul passato familiare, realizzato in forma di performance e installazione operando con tecniche miste sui lenzuoli tramandati in famiglia di generazione in generazione.
Ad aprile 2017 viene selezionata nel Circuito Off dell'Edizione 2017 del festival Fotografia Europea di Reggio Emilia col progetto Chrysalis.
Il 21 settembre 2017, presso la galleria Il Fondaco di Bra, esegue la performance “Mnemosine” |Studio per una cura|
Ad ottobre 2017 vince il primo premo nella sezione Arti Visive del Concorso “Ricorda di essere stato straniero” della Fondazione Nuto Revelli.
A novembre 2017 e vince il Concorso “Image no violence on woman” indetto dall' associazione ArTs di Trieste.
A settembre 2018 presenta a Trieste la sua mostra personale “Lettera dai tuoi occhi”, curata da Alessandra Spigai.
Nel mese di marzo 2019 espone il progetto ExVoto presso la galleria Mémoire de l'Avenir di Parigi nella collettiva La femme du futur.
Nel mese di giugno 2021 partecipa alla Residenza Artistica Terre e Trame di Mongia e espone la sua opera Sedimenti | di generazione in generazione | presso l'antica sede della confraternita di Santa Caterina, Lisio.
Durante l'anno di pandemia studia e cura, insieme ad Alessandra Spigai, il progetto artistico “La forme fermèe” uno studio che parte dalla figura di Camille Claudel per indagare in maniera estesa la condizione dell'artista donna, in collaborazione con l'Associazione ArTS - comparison of contemporary arts – Trieste.
A novembre 2022 presenta a Cuneo, nelle sale di palazzo Samone, il progetto "Intima materia" insieme all'artista Michele Bruna all'interno della rassegna Grand'Arte HELP 2022.
A marzo 2023, in collaborazione con l’Accademia di Belle Arti di Brera e col collettivo quiDOVE presenta, per il progetto conTENERE, parte delle opere di Intima Materia realizzate con Michele Bruna.
A settembre 2023 col progetto Intima Materia è ospite, insieme a Michele Bruna e Sandro Bozzolo, presso la galleria 59 Rivoli a Parigi.

Progetti Artistici
ARTIST STATEMENT | Clara Daniele
La mia ricerca si basa principalmente sull'analisi delle possibilità date dai concetti di tempo e di memoria.
Mi interessa sondare le zone di confine, il filo invisibile che lega la realtà e il sogno, le tracce di un'umanità perduta, lo spettro, diventato indecente, della morte.
Mi occupo di recupero: recupero di storie personali, di percorsi abbandonati, recupero di oggetti, recupero di paure e desideri che possano far evolvere la conoscenza e la coscienza di sé.
Ricerco la poesia nascosta nella polvere che ricopre gli oggetti, cerco di dipanare i fili perduti che potrebbero narrare una storia, sento la necessità di rispettare l'aura sacrale dei materiali per andare a sondare fisicamente il tema dell'abbandono e della perdita.
In sintesi, cerco di andare verso ciò che mi regala un turbamento, che impedisce il senso di distanza.
Mi interessa dunque fare arte per coinvolgere i sensi di chi guarda, un'arte viva che non nasca in un'asettica sala operatoria dove tutto è sterile, bianco e senza vita.
Con il mio lavoro artistico desidero far correre il rischio di provare un'emozione, una commozione; desidero salvare dall'oblio la miriade di vissuti che altrimenti andrebbero persi, andando a scavare con le mani nelle pieghe del tempo per ritrovare ciò che è coperto di polvere, che è andato perso, che è stato dimenticato.
Mi interessa la crepa che celebra un'estetica dell'imperfezione, la ferita che fa passare e scompone il raggio di luce, la stortura che contiene in sé il germe della bellezza.
Il mio lavoro artistico si basa sull'uso degli oggetti che rivelano un senso della storia, è un tentativo di localizzare la poesia nelle relazioni e nelle combinazioni tra gli oggetti e gli elementi naturali che mi circondano, con tutto il loro carico di significati ancestrali e
simbolici.
Oltre al mezzo fotografico, spesso come materiale per i miei lavori uso aghi, filo, abiti, tessuti, scarpe perché ciò che è stato in contatto con il corpo ne assorbe le pulsioni, la forza vitale, il respiro e, a volte, l'eco dell'anima di chi li ha abitati.
Attraverso la storia evocata dagli oggetti cerco di rivelare i loro e i miei molteplici strati, la mia e la loro verità, il loro essere specchio dei vissuti di tutti nel tentativo di creare un disvelo intimo e personale, tessendo un legame sottile ma indistruttibile con la memoria
personale di ognuno.

Intima Materia
Sedimenti
Io sono l'altra faccia di te
La forme fermèe
300 grammi
Ex Voto
Legami
Lettera dai Tuoi Occhi
Attraverso
Vanitas Vanitatum et Omnia Vanitas
Ricorda di essere stato straniero
Image no violence on woman
Mnemosine
Chrysalis
Radici

Contatti
Contatti:
clara.daniele@yahoo.it


INTIMA MATERIA
Clara Daniele | <a href="https://michelebruna.com/?fe2o3">Michele Bruna</a>
grandArte HELP humanity.ecology.liberty.politics
5/27 novembre 2022 | Cuneo, Palazzo Samone
18 settembre/2 ottobre 2023 | Parigi, 59 Rivoli


Nella sua ‘Breve storia del sangue’, Rose George scrive che "il ferro contenuto nel nostro sangue viene dalla
morte delle supernove, come tutto il ferro del nostro pianeta" L’elemento ferroso, dunque, come un legame tra
l’immensamente grande e l' infinitamente piccolo, come un unico filo conduttore tra l’intimità insondabile
dell’artista e la dimensione materica della sua azione.
Clara Daniele e Michele Bruna, in questo loro poderoso incontro, esplorano con insolita forza il pulviscolo
cosmico che aleggia intorno a noi. Il metallo e la fibra, il tessuto e la carta, l’acqua che tutto lega e tutto
trasforma. Anche la polvere di stelle, raccolta dal pavimento come residuo del processo artistico dell’uno,
diviene pigmento e colore per la creazione dell’altra. Come nella migliore tradizione artistica, entrambi
rimuovono strati. Lui di materiale ferroso e cartaceo, velocizzando un ossidazione che diventerà sede per
figure astratte e irripetibili, lei di pelle e ricordi, per lasciare intravedere l' interno di un corpo che è anche
dolore.
Il risultato è una materia intima che si porta addosso tutte le materie intime possibili: figure e sogni, memorie e
turbamenti, tradizioni e legami. L’immensamente grande e l' infinitamente piccolo racchiusi in un discorso
complementare e senza fine, libero di sperimentare nuove forme di associazione tra ferro e cuore, riscattando
l’elemento umano dalla materia fredda delle supernove.
Sandro Bozzolo

La ruggine | il ferro | il sangue
Il tessuto | il bianco | la memoria

Questi elementi si sono mischiati fino a legarsi indissolubilmente nei mesi di lavoro e scambio con Michele
Bruna negli spazi interni ed esterni condivisi.
Da subito la ricerca di Clara Daniele ha trasportato la materia esterna nell'intimità interna del corpo, nel senso
ampio del termine.
Il tessuto, strappato in lunghe bende e impastato di acqua e farina, è servito come materiale scultoreo per
creare casse toraciche cave, lasciando intravedere l' ossidazione interna generata dal trascorrere del tempo,
dal sangue ferroso e dalla vita.
Il lenzuolo integro, invece, è stato utilizzato come sindone laica per accogliere e trattenere i segni astratti che
la ruggine ha generato nei mesi di lavorazione al progetto, quasi come un operazione fotografica di
esposizione multipla.
I lavori precedenti dell' artista, quelli incentrati sulla sutura delle ferite, riaffiorano attraverso il nuovo tentativo di
salvare e ricucire la materia ferrosa ormai ossidata e impossibilitata a rimanere integra, generando un ulteriore
stratificazione di senso che si fa soglia per nuove possibilità espressive.





video: https://youtu.be/WfmReZricdo













SEDIMENTI

|di generazione in generazione|

Restituzione della Residenza Artistica Terre di Mongia 2021



Installazione site specifici composta da garze, lenzuoli e camicie antiche in lino e canapa.

Performance 25 settembre 2021- chiesa di Santa Caterina, Lisio.



​

Per approfondimenti:

Scarica qui catalogo radici.pdf


















Io sono l'altra faccia di te |giugno 2019|

Fotografia, video e mixed media

​

"Il mattino che mi alzai per iniziare questo libro, tossii. Qualcosa veniva fuori dalla mia gola, mi strangolava. Spezzai il filo che la teneva e la buttai via.

Tornai a letto e dissi: ho sputato il mio cuore."

Anais Nin | House of Incest |

​

Il progetto parte da una rielaborazione degli scatti di Chrysalis in un'ottica modificata e filtrata da un vissuto doloroso che andava accolto.

Il titolo e il tema del progetto sono presi dal testo poetico di Anais Nin - La casa dell'incesto - 1932.

L'intento della scrittrice era quello di "procedere dal sogno per entrare nel dato sensibile", cioè di immergere l'esperienza onirica nel flusso della vita quotidiana.

Ne nasce un racconto allucinato, accessibile a diversi livelli, caratterizzato da una prosa sontuosa e musicale: l'ho sentito subito mio, anche io volevo portare il vissuto onirico nel quotidiano, per strapparmelo da dentro, per riuscire a vederlo.

Anais Nin, facendo riferimento all'amato Rimbaud, lo definì "la mia stagione all'inferno", io non posso che, umilmente, sottoscrivere queste sue parole per quanto riguarda il mio viaggio in quel territorio.

Ho potuto far mie intere parti del testo poetico, vivendo visceralmente in prima persona ciò che mai avrei pensato mi potesse appartenere.

Solo oggi, dopo molti mesi, riesco a rendere pubblico parte di questo lavoro che mi vede completamente esposta.

​

"Smetti di tremare e di agitarti e di affannarti e di imprecare e ritrova il tuo centro che sono io. Riposati da deviazioni, distorsioni, deformazioni. Per un'ora sarai me, cioè l'altra parte di te. La metà che hai perduto. Ciò che hai bruciato, spezzato e strappato è ancora nelle mie mani: io sono la custode di fragili cose e di te ho custodito ciò che è indissolubile.

Ho messo insieme i tuoi frammenti. Te li restituisco.

Sei corsa come il vento, ti sei sparpagliata e disciolta.

Io ti sono corsa dietro come la tua ombra raccogliendo quello che avevi sparso in capaci forzieri.

​

IO SONO L'ALTRA FACCIA DI TE."

​
















La forme fermèe

​

Progetto artistico a due voci |Alessandra Spigai e Clara Daniele | in collaborazione con l'Associazione ArTS - comparison of contemporary arts - Trieste

Mostra a Trieste, sala Veruda, 18 marzo - 6 apile 2021 (annullata causa covid)



La mostra è la conclusione di un'indagine congiunta e un progetto durato quasi due anni sulla condizione dell'artista donna in relazione con il disagio mentale, centrata sul personaggio di Camille Claudel (Fère-en-Tardenois, 1864 - Montfavet, 1943).
La mostra è la conclusione naturale del periodo e della residenza artistica in-ex-clusiva organizzata da ArTS per Clara Daniele e Alessandra Spigai, avvenuta a settembre 2019 a Trieste, in cui contemplazione, ricerca creativa, confronto, processo, scrittura sono stati gli strumenti usati sul tema.
La mostra LA FORME FERMÈE, si colloca in modo centrale rispetto alla manifestazione artistica /scienti?ca "Tu Sei Pazza", che si propone di discutere, evidenziare e comprendere il tema della donna artista / folle, presunta e reale.
Chiamati all'appello il tema del giudizio sociale, della emarginazione, della condizione femminile, del concetto di follia attraverso la storia, del suo sfruttamento come motivo di arginamento e contenimento.



L'esposizione delle due artiste è un dialogo sul cardine centrale della ?gura di Camille Claudel, nell'ottica di Camille artista bloccata/"fermata" nella sua espressione e produzione attraverso l'internamento coatto in manicomio, su richiesta della madre e del fratello, in seguito alla diagnosi di paranoia ossessiva.
L'indagine artistica di Daniele e Spigai vuole stimolare un pensiero e il porsi domande che spaziano dalla responsabilità della società sulla produzione artistica femminile nella storia, al ricorso al disagio mentale ( quando non alla forzata vocazione spirituale, che portava al convento) per "arginare" la donna artista il cui comportamento e visione della vita risiede al di fuori degli schemi culturali dell'epoca.
La mostra risulta un percorso doppio che si intreccia tra quesiti sociali, risultati artistici e richiami al femminino quale forza artistica ed elemento disturbante.
Camille Claudel (Fère-en-Tardenois, 1864 -Montfavet, 1943) madre delle scultrici, vive durante la Belle Époque francese dove la realizzazione dell'identità femminile e quanto più da artista, era molto dif?cile. Nonostante questo riuscì ad affermarsi ritagliandosi uno spazio di rilievo nell'arte attraverso una copiosa e acclamata produzione, e anche nonostante gli snodi esistenziali che in?uenzarono la sua vita e la suo percorso artistico: il problematico e quasi inesistente rapporto con la madre, il forte legame con il fratello Paul, diventato esponente del cattolicesimo intransigente della società francese dei tempi, e la famosa storia d'amore (e di odio) con il grande scultore Rodin. In?ne la diagnosticata malattia mentale e l'internamento in manicomio, sembra su richiesta della madre e del fratello, per
trent'anni, ?no alla sua morte.
Camille, secondo un giornalista dell'epoca, Paul Théodore Vibert, era stata internata in modo arbitrario per psicosi da persecuzione solo perché la sua famiglia si vergognava di lei e dei suoi comportamenti anticonvenzionali.
Le opere della mostra sono: scultura, video, fotogra?a, pittura, installazione.
Lo spazio alle opere in mostra viene dedicato interamente al tema per trattarne tutte le possibili frastagliature e declinazioni, una sorta di capsula spazio temporale artistica, che permetta di esplorare il discutibile con?ne tra normalità, follia, tra gesto artistico e vita sociale, tra condizione della donna controllata e libera.
La follia o cosidetta tale, diventa un cavallo di Troia, che porta nelle nostre vite, domande e suggestioni, analisi e approfondimenti sull'arte, sull'omologazione, sul sistema sociale attraverso la storia.



----------------------------------------------------------------------------------------------------------



1. Down on my knees

30 stampe fine art b/n dimensioni 21x15 cm



30 autoscatti + 1 di me stessa in ginocchio per andare a sondare l'umiliazione e la caduta partendo dalla scultura di Camille Claudel conosciuta con diversi titoli quali "L'abbandono", "Il cammino della vita", "La fatalità", " Il destino", ma soprattutto con il titolo di "L'âge mûr" - L'età matura (1895).



Camille (ma è il desiderio di ogni persona e ancora di più di ogni artista) si raffigura in ginocchio nell'atto di implorare di essere  vista, non abbandonata, finalmente riconosciuta e considerata nella sua integrità di donna e di artista.

Quando e come inizia il momento in cui un essere umano cade in ginocchio e implora qualcosa o qualcuno?

In questa scultura molti intravedono già il momento ineluttabile in cui inizierà la sua discesa agli inferi dalla quale non farà più ritorno.

Ho provato a scendere in ginocchio io stessa realizzando questi autoscatti, provando la vertigine del cadere, facendomi male, non sapendo bene dove e come sarei atterrata.

L'intento è quello di rimandare all'intensità dell'istante: si sa che si sta cadendo, non si sa ancora dove e come si atterrerà e soprattutto se si avranno le forze necessarie per risalire.

Nella scultura di Camille c'è una giovane che implora uno sguardo da due figure mature che se ne vanno senza guardarla.

Attraverso questa scultura, ho anche intravisto la giovinezza di ognuno che implora la propria "Età matura" di essere guardata, dunque la richiesta di  mantenere lo sguardo alla scintilla vitale che si genera spontaneamente all'inizio della vita e che poi si perde.

Down on my knees vuole anche essere uno studio sulla fragilità umana, sull'umiliazione di abbandonare e di essere abbandonati, lasciati soli e nudi davanti a tutti con le proprie debolezze esposte.

La nudità di un fallimento.

La nudità del fallimento.



2. "Tua sorella in esilio" o 11173 giorni



11173 foglietti (7x9 cm)di carta spolvero, carta velina, carta lucido cuciti insieme su un telo (dimensioni da valutare in corso d'opera)



In quest'opera, realizzata da 11173 fogli bianchi cerco di rendere tangibile e in qualche modo visibile il lento passaggio di 11173 giorni in internamento, i 30 anni e 8 mesi di Camille Claudel dapprima rinchiusa nel manicomio di Montfavet e poi in quello di Montdevergues.

Ogni foglietto rappresenta un giorno che passa, un giorno non scritto, un giorno buttato via nell'inutile speranza di ritornare alla vita al di fuori della spaventosa realtà manicomiale dalla quale si libererà solo con la morte nel 1943.

La rappresentazione di una lunghissima serie di giorni stanchi, bianchi, vuoti, dolorosi e inutili.

Un diario vuoto, non scritto, di 11173 giorni di abbandono.



3.Mirror Less



Installazione a terra di specchi sovrapposti su cui i visitatori della mostra saranno invitati a camminare.

3 mt x 2 mt circa

(verranno fornite calzature adatte per effettuare il passaggio in sicurezza)



L'opera interattiva si pone l'obiettivo di rompere gli specchi, calpestandoli, distruggendo figurativamente e metaforicamente lo specchio interiore di una artista al punto di annientare la sua visione, la sua capacità di vedersi, di riconoscersi, di proseguire la sua ricerca.

Con quest'opera, si vuole mettere in luce lo sbriciolarsi dell'identità dell'artista, di Camille stessa, ad opera dell'internamento forzato, dell'esclusione sociale, del giudizio castrante da parte di uno sguardo esterno che non la voleva più padrona delle sue idee, del suo linguaggio, della sua ricerca artistica, della sua vita.





















300 grammi

progetto fotografico |2019|
stampa su dimensioni variabili



​

Cuore.
Organo muscolare cavo.
300 grammi.
Un peso minimo per un organo capace di ricevere sangue e di rilasciarlo.
Ricevere e rilasciare in un continuum che non smette mai e si ferma solo con la morte.
Con la morte il sangue staziona all'interno di questo muscolo.
Si secca.

Il cuore deve essenzialmente accogliere e lasciare fluire, si apre costantemente almeno 70 volte al minuto, 4000 volte all'ora per un totale di circa centomila battiti al giorno.
Il sangue può scorrere solo in una direzione e quindi il flusso vitale non può mai tornare indietro e lo fa percorrendo circa ventimila chilometri al giorno.
Mi interessava toccare un cuore, pesarlo tra le mani, entrare in contatto con il sangue, fluido misterioso e nascosto, portatore di molteplici significati mitici e rituali, oltre che storici e culturali.
Rose George nel suo libro Nine pints (2018) scrive che "il ferro contenuto nel nostro sangue viene dalla morte delle supernove, come tutto il ferro del nostro pianeta. Questo liquido rosso vivo, pompato dal cuore, contiene sali e acqua, come il mare dal quale probabilmente siamo venuti".

Il lavoro fotografico è stato realizzato con un cuore di maiale adulto.
Tenerlo tra le mani, sentirne il peso, accudirlo, cucirlo e custodirlo è stato come prendermi cura del mio stesso cuore, riconoscendolo nella manifestazione esteriore di un altro essere, in un respiro ampio, ancestrale e rituale.

​

​

​




















Ex voto |1-30 marzo 2019|

Installazione mixed media
Galleria Mémoire de l'Avenir, Parigi

Testo critico a cura di Alessandra Spigai:
Ne "Il castello interiore" Santa Teresa (1515-1582) scrive: «È inesprimibile il modo con cui Dio ferisce l'anima. Il tormento è così vivo che l'anima esce fuori di sé, benché insieme sia tanto dolce da non poter essere paragonato ad alcun piacere sulla terra.
Perciò, l'anima vorrebbe star sempre morendo per la forza di quel male. Lo spasimo della ferita era così vivo che mi faceva uscire nei gemiti, ma insieme pure tanto dolce da impedirmi di desiderarne la fine e di cercare altro diversivo fuori che Dio.
Benché non sia un dolore fisico ma spirituale, vi partecipa un poco anche il corpo, anzi molto. Allora tra l'anima e Dio passa come un soavissimo idillio».
Nell'opera Ex Voto, ultimo lavoro di Clara Daniele, la raccolta, la scelta e l'intervento coercitivo sulle icone religiose di sante e madonne è una manipolazione artistica tacitativa e seducente.
Agisce sulla assodata angelicazione della attività/sessualità dell'immagine della donna santa tacitandole ogni possibilità attraverso nastri adesivi neri che chiudono occhi e mani, cavi e filamenti che trattengono movimenti ed intenzioni,
cancellazioni e utilizzo dell'usura del tempo come strumento di segno. Questi tiranti rossi che cuciono gli occhi sono lacrime di sangue che attraversano e sottolineano quella che viene detta dai maestri spirituali la "trasverberazione"
(dal latino "verberatio", "colpo", "ferita", con la preposizione "trans", cioè "che attraversa") che è "l'essere toccati e come attraversati dall'amore divino che ferisce e dona una dolcezza che nessun amore terreno al mondo potrebbe mai donare".
Lo sguardo dell'osservatore che si pone su quest'opera scorre da donne a madri e madonne, quasi schivando istintivamente l'immagine del maschio, scivola tra una scoperta e un'altra dei vari interventi e modificazioni sulle icone mistiche.
Azione che apparentemente mima un lieve camminare dell'artista in punta di piedi nelle esperienze della vita, che si limita a raccogliere e correggere a suo modo, ma che in realtà significa una presenza seducente ben più forte,
in quanto ella trasforma intensamente gli elementi femminili sul suo percorso, rendendoli altri da sè, a tratti ambigui, sospesi, trattenuti, e offrendo con questo gesto artistico un'impronta radicale, una suggestione d'estasi viscerale
e controversa che arriva a suggerire concetti masochistici, o almeno profondamente fisicamente appassionati. Nell'opera Ex voto Clara Daniele mette le mani sull'alleanza dello spirito e del corpo della donna con la divinità,
superando la collocazione temporale del femminile, e stimolando sull'osservatore nuovi quesiti ed enigmi che sono il vero cuore dell'arte contemporanea.

Dans "Le château intérieur", Sainte Thérèse (1515-1582) écrit: "La manière dont Dieu blesse l'âme est inexprimable. Le supplice est si vif que l'âme sort d'elle-même, bien qu'en même temps, ce supplice soit si doux qu'il ne puisse être comparé
à aucun plaisir sur terre. Ainsi, l'âme voudrait toujours mourir à cause de ce mal. [...] La douleur de la blessure était si vive qu'elle m'a fait gémir [...], mais aussi si douce jusqu'à m'empêcher de vouloir y mettre fin et de rechercher une
autre distraction que Dieu. Bien que ce ne soit pas une douleur physique mais spirituelle, le corps participe un peu, voire beaucoup. Alors entre l'âme et Dieu, il se passe comme une idylle extrêmement douce ».
Dans Ex Voto, la dernière œuvre de Clara Danièle, la collection, le choix et l'intervention punitive sur des icônes religieuses de saintes et de madones constituent une manipulation artistique silencieuse et séduisante. Le projet intervient sur
le caractère indéniablement angélique de l'activité/sexualité de l'image de la sainte femme, en lui déniant toutes autres possibilités, grâce à des rubans adhésifs noirs qui ferment les yeux et les mains, des câbles et des filaments qui retiennent
les mouvements et les intentions, et par l'utilisation de l'usure du temps comme empreinte. Les fils rouges qui cousent les yeux sont des larmes de sang qui se croisent et soulignent ce que les maîtres spirituels appellent la "trasverberazione"
(du latin "verberatio", "coup", "blessure", avec la préposition "trans", c'est-à-dire "qui traverse"), ce qui signifie "être touché et traversé par l'amour divin qui fait mal et donne une douceur qu'aucun amour terrestre dans le monde ne pourrait
jamais donner".
Le regard de l'observateur qui se pose sur ce travail va des femmes aux mères et aux madones, évitant presque instinctivement l'image du mâle, et découvre une à une, pas à pas, les différentes interventions et modifications apportées aux icônes mystiques. Cela semble imiter la déambulation légère de l'artiste, sur la pointe des pieds, au travers des expériences de la vie, qui se limite à rassembler et à corriger à sa manière, mais qui est en réalité une présence séduisante bien plus forte, car elle transforme intensément les éléments féminins sur son parcours, en les rendant ambigus, suspendus, retenus, et offrant avec ce geste artistique une empreinte radicale, suggérant une extase viscérale et controversée qui évoque des concepts masochistes, ou du moins profondément passionnée physiquement. Dans l'oeuvre Ex voto, Clara Daniele met en évidence l'alliance de l'esprit et du corps de la femme avec la divinité, dépassant ainsi le caractère temporel du féminin et proposant à l'observateur de nouvelles questions et énigmes, qui constituent le véritable cœur de l'art contemporain.





























Legami

progetto fotografico |2018-2019|

fotografia digitale e polaroid

stampa su dimensioni variabili



"Legami" prova a dire con la fotografia quello che si cela nell'intimo tra due o più persone che si sentono parte di qualcosa.

Tra due persone che si contaminano, che si cuciono insieme,

che sono nate legate o che lo sono diventate.



Lentamente, passo a passo, con cautela, inseguiti dai mesi.

Oppure di colpo, senza neanche rendersene conto. Travolti.

La declinazione più ovvia è quella della coppia in tutte le sue forme.

Le meno ovvie aprono precipizi e abbattono il muro del tempo e dello spazio.

Il legame salva, il legame limita.
Legami, la decisione sta nel dove mettere l'accento.




























Lettera dai tuoi occhi

Trieste |8-15 settembre 2018| Piccolo Spazio d'ArT's



Installazione

diapositive appese e proiettate



curatrice: Alessandra Spigai



Lettera dai tuoi occhi parte da una serie di diapositive, realizzate da mio padre, che ho riscoperto per caso in un armadio di famiglia.

Da circa 400 diapositive ne ho selezionate quaranta, mettendole doppie in un unico telaietto e generando il racconto di una vita mai esistita, ma forse ancora più reale di quella che volevano immortalare.

Il progetto nasce come tentativo di dialogo tra un padre morto anni fa e una figlia che non ha avuto il tempo di chiedere “com'eri quando la vita non aveva ancora gettato il peso sulla tua esistenza?”.

Quello che ho tentato di sondare era la meraviglia negli occhi di un uomo giovane, un essere ancora completamente aperto alla vita, insieme alla dimensione della memoria e del tempo ricordo.



Ogni scatto è un tentativo di immortalare un attimo di tempo vissuto.

Ogni scatto, soprattutto quando i rullini costavano e costava lo sviluppo e la stampa della foto o l'intelaiamento della diapositiva, era scelto in quanto documento importante di ciò che si stava vivendo.

Non c'è nulla di straordinario nelle diapositive che ho trovato o selezionato, semplicemente c'è la documentazione dell'esistenza di una persona qualsiasi in un punto qualsiasi dell'Italia negli anni Settanta e Ottanta.

Eppure, ogni scatto racchiude in sé la potenza di una visione: la possibilità di un dialogo che si può dare anche postumo, proprio perché ciò che è rimasto fissato sulla pellicola lascia intravedere piccoli segnali di quella luce che quest'uomo giovane aveva negli occhi.



La mostra è suddivisa in tre parti: la prima comprende le 60 diapositive +1 che pendono dal ramo e rimandano ad attimi comuni immortalati da un padre; sono momenti di vita quotidiana, significativi solo per chi li ha fotografati, per chi era lì in quel momento, in quel qui e ora.

Sono momenti destinati all'oblio e nella mostra c'è il desiderio di salvarli, di salvare una piccola e insignificante memoria, sapendo già di andare incontro ad un fallimento. La seconda parte è composta da 10 diapositive + 1 inserite in fragilissimi telai di vetro ritrovati in una casa abbandonata. Le diapositive di questa sezione sono state scelte tra tutte e separate dalla massa delle altre: rappresentano una sorta di catalogazione della memoria, non sono fluttuanti come le altre diapositive appese. Questa sezione rappresenta in parte i momenti maggiormente significativi, quelli di cui ho un ricordo personale, quelli che una persona desidera preservare o quelli da cui vorrebbe separarsi. La scelta non casuale nell'ambito della memoria. La scelta indicata da un vissuto. Incomprensibile ad un occhio esterno, ma profondamente significativa all'occhio che sceglie. Le domande alle quali tento di dare una risposta sono: quali ricordi scegliamo di preservare? Cosa si cela dietro a questa scelta? Infine la terza parte è occupata dalle diapositive proiettate, in questo caso una specie di lavoro a quattro mani: lo sguardo di un padre e la rivisitazione di questo sguardo da parte di una figlia. Due diapositive in un unico telaio e la creazione di un dialogo, di una lettera vera e propria, un tentativo di comunicazione tra due mondi di per sé inconciliabili: quello dei vivi e quello dei morti. Una storia inedita, composta dal passaggio della luce sulle pellicole impressionate e unite. L'unione di due vissuti, di due visioni, in parte generata dalle stesse cellule che si trasferiscono da un essere all'altro, come accade nel caso della genitorialità. E' qui che la memoria può essere a tratti ancora viva, palpitante, capace di visione e di parola. Le immagini che emergono da questa unione postuma non sono chiare, appaiono come provenire dal mondo onirico, dal mondo dell'inconscio, il desiderio è quello che qualcuno le possa in parte decifrare e ascoltare a livello emotivo, trasferirle sopra la propria memoria personale, stratificandola. In questo progetto tutto cerca di rimandare ad una fragilità, ad una precarietà dell'esistenza ed è qui che la storia individuale si fa universale. Ciò che mi interessa è inoltre la dimensione sentimentale dell'arte, tentando di stabilire un aggancio con l'animo di chi guarda, di chi respira all'interno della stanza. Conta tutto: conta il rumore del proiettore, conta la densità e l'opacità del vetro, conta la fisicità del ramo sospeso, contano gli anni e che cosa hanno visto i muri che conterranno la mostra. Conta l'odore del posto, conta la polvere che si sedimenta in granelli piccolissimi e danza nella stanza durante la proiezione. Desidero che vengano coinvolti tutti i sensi perché non sia guardare un'opera, ma sia un essere dentro all'opera, essere con me in questo tentativo di comunicazione e di salvataggio di brandelli di una vita dall'oblio del tempo.

img: comunicato lettera tuoi occhi.avif











Attraverso

progetto fotografico |2018|

stampa su dimensioni variabili



​

Rimango ancora da questa parte della strada, nell'utopia di riuscire ad attraversare.

L'attraversamento è segnato, so dove devo andare, ma riposo ancora un po' nel bianco che mi ha generata, preceduta, partorita, accudita, cullata.

Questi teli bianchi così candidi eppure così pesanti. Centinaia di anni racchiusi all'interno di ogni fibra. Prima ancora erano pioggia, terra nuda, radici, zolla, stelo, foglia, stimmi, vento, fusto, luce.

(Io) Sono la radice del cambiamento che mi aspetta.



















Vanitas

progetto fotografico|2018|

stampa su dimensioni variabili



Vanitas vanitatum et omnia vanitas |Vanità delle vanità, tutto è vanità| Qoélet, Ecclesiaste, 1,2-12,8



Un cimitero di provincia: gli occhi di una donna morta da troppi anni, incontrano i miei attraverso una fotografia.

La fotografia come debole espediente per trattenere, fermare e immobilizzare la vita, gli attimi, la bellezza, la luce.

Una partita persa in partenza, la storia di un continuo fallimento.

Nei vasi, fiori finti di decenni prima, effimeri nel loro tentare di oltrepassare l'inevitabile caducità di quelli veri, della vita. Nature morte, create artificialmente dall'uomo per tentare di sopravvivere. Sublimazione della morte nel posto che più di ogni altro la custodisce.

L'occhio a volte non riesce a distinguere, in uno scatto, il fiore finto da quello vero, esattamente come la mente non riesce a rendersi consapevole che ogni giorno che passa è un altro passo verso l'oblio.





















Ricorda di essere stato straniero
Ricorda di essere stato straniero |2017|

Primo Premio alla IX Edizione del concorso Scrivere Altrove

Fondazione Nuto Revelli

Installazione

Venticinque paia di scarpe, terra, garze, filo bianco, un chiodo, semi di baobab e pigne di larice contenenti i semi.







Quello che ho voluto sondare sono i passi invisibili, quelli rimasti intrappolati nelle pieghe della memoria di ognuno, in particolare di chi è stato costretto a migrare dal conosciuto verso lo sconosciuto, spesso completamente differente.

E' come guardare in un caleidoscopio del tempo, dove esiste la possibilità che si moltiplichino e si espandano le vite, gli spostamenti, i paesaggi interiori e quelli esteriori.

Le scarpe, alcune con centinaia di anni racchiusi nelle suole e altre più recenti, sono riproposte nel presente: si possono vedere, toccare, possono farci commuovere.

Di fronte a loro, siamo vivi.

Nell'accumulo degli oggetti vedo e sento ammassati i resti di una vita, a simbolo di tutte le vite.

Sono legate tra loro da un filo che lega e collega, un filo che è come un cordone ombelicale che cuce insieme tutte le storie, quelle delle migrazioni dei primi del Novecento con le storie quotidiane delle migrazioni di oggi.

Il filo, come era per Maria Lai, sostituisce la scrittura e si fa mezzo per esprimere ciò che il linguaggio riesce solo a suggerire.

Tre paia di scarpe si fanno terra e sono terreno fertile per tre tipi di semi (baobab, larice e cedro del Libano) provenienti da tre zone diverse: un atto simbolico per porre in essere lo sviluppo di una speranza, quella del possibile e riuscito radicamento in un luogo diverso da quello in cui si è nati.

Le scarpe conservano in sé un'accidentalità dolorosa, la mia missione è stata salvarli dall'oblio: sono reperti dai quali è possibile sentire raccontare una storia e che improvvisamente riacquistano la dignità perduta.

Avevano uno scopo, una destinazione. Ora sono come reliquie e vengono trasformati in domande.

Sono scarpe che non porteranno più da nessuna parte, eppure consentono di fare un viaggio all'interno delle vite che le hanno indossate, nelle vite di chi ha subito e subisce il doversi muovere, non per desiderio ma per necessità, costrizione.

Pelle, vernice, morbido scamosciato, sudore, lacci, legno, plastica, fibbie, chiodi, terra: un grafico degli spostamenti.

Quelli dei primi del Novecento verso l'America, come le migliaia di persone migrate dalle nostre valli che sono state registrate a Ellis Island, con ancora negli occhi la luce autunnale catturata dai boschi di larici, castagni e acacie, insieme agli spostamenti attraversati dalle scarpe più recenti, quelle che ho immaginato percorrere altre rotte, ma sempre portando con sé la propria storia e il proprio paesaggio da cui, quasi sempre controvoglia, si è costretti a partire.

Nessuno può conoscere la luce e i colori dei paesaggi di partenza, ma un'eco di questa immagine la si può scorgere intrappolata nelle scarpe, che in alcuni casi si radicano accogliendo la terra e i semi delle piante proprie del luogo d'origine, dando vita così a nuovi paesaggi, in un ciclo che si ripete sempre identico da diversi luoghi nel mondo, di generazione in generazione.

Nella mia interpretazione di Ricorda di essere stato straniero è presente ciò che è assente.

Era da Acceglio, da Dronero, da Cuneo verso la Costa Azzurra, Parigi, Berlino, Nuova York, l'Argentina, l'Australia.

Era ed è, oggi, da Dakka, Lagos, Tirana, Damasco, Aleppo, da Kabul, Asmara,Yamoussoukro, Bamako, sempre verso le medesime rotte e le stesse indicibili sofferenze.

Da quali storie, da quali paesaggi, da quale pulviscolo di luce migrano le persone?

Quanto tempo occupa la ricerca del proprio paesaggio una volta stabiliti in un nuovo luogo?

Non lo sapremo mai, esiste solo la duplice certezza di una vita – di molte vite - e della sua scomparsa – le vite perse nei labirinti del tempo.

Sono storie sconosciute, nessun museo le raccoglierà, risulterà tutto indistinto, mischiato, confuso, raccontato e dopo poco dimenticato.

Ma lo sguardo d'insieme, la prospettiva di visione, che si può avere facendo qualche passo indietro, ci restituisce il senso di tutto, un disegno che prende forma e vita sotto i nostri occhi.

Su tutto rimangono i legami, quelli con il paesaggio d'origine, quelli tra le generazioni, quelli di mutuo aiuto tra chi è costretto a spostarsi: fili resistenti cuciono insieme la memoria e le storie.

Possiamo solo pensare di indossare per un attimo, nel nostro immaginario, le scarpe di chi è stato costretto a partire, vestire le memorie altrui per trovarne un'eco della nostra.

Gli oggetti salvati dall'oblio ci guardano, ci interrogano.

La mia opera vorrebbe essere un atto di restituzione: restituire l'immagine perduta del paese che ogni persona si porta dietro, a cui desidera tornare e che precipita nella malinconia quando la lontananza si fa troppo grave.

Ma è anche un tentativo di restituire dignità alle vite di tutti gli sconosciuti che hanno indossato e camminato in queste scarpe.

Attraverso i loro passi possiamo percepire il dolore, ma anche la speranza, la paura mista alla grazia e finalmente lo stupore di poter un giorno indossare le stesse scarpe provando agio nel percorrere una terra diversa per arrivare, nonostante tutto, alla fine di un vagare.

Su tutto rimane però la consapevolezza che il senso della vita, per alcune persone, sia e sia stato, senza possibilità di scelta, quello della reazione ad una separazione continua.






















Image no violence on woman
Image no violence on woman

Progetto fotografico |2017|

Stampa su dimensione variabile

Primo premio al concorso Imagine no violence on woman indetto dall' <a href="http://www.bearts.eu/">Associazione ArTs</a> di Trieste





Ho scelto lei come simbolo perché racchiude secoli di sfregio e oppressione.

Non è successo solo ieri, è accaduto dall'inizio dei tempi.
Lei si porta addosso millenni di discriminazioni, umiliazioni, violenze e libertà negate.
Ma si porta addosso anche millenni di teste rialzate, di sogni comunque realizzati, benedizioni, lotte, audacia, amore e coraggio.
Lei è Maria ma anche Maddalena.
È tutte e nessuna, è la parte continuamente lesa, sia essa dentro un corpo di donna o di uomo.
Io sto dalla sua parte, contro tutti i soprusi, in ogni parte del mondo.
Oggi, come allora.










Mnemosine |2016-2017|

|Studio per una cura|

​

Work in progress di un anno con interventi condivisi di cucito su teli appartenuti alle antenate della mia famiglia.

Performance finale realizzata per la Galleria Il <a href="https://www.ilfondaco.org/">Fondaco</a> di Bra il 21 settembre 2017



Mnemòsine (in greco Μνημοσύνη, Mnemosùne) è, per la mitologia greca, la personificazione della Memoria. Figlia di Urano (il Cielo) e Gea (la Terra) è una delle titanidi ed è la madre delle Muse.





Se è vero che l'arte è una forma di cura, una possibilità per manifestare il proprio sé più autentico, allora Mnemosine ha voluto provare a segnare un sentiero su questo cammino, per scoprire, riconoscere e portare cura alle piccole o grandi ferite che ognuno di noi ha vissuto a livello personale, famigliare o parentale.

Un lavoro sulla propria Memoria e su quella collettiva.

Mnemosine nasce nell'ottobre 2016 da una ricerca personale sul tema delle radici famigliari, dei blocchi legati alla propria storia e della cura delle ferite.


Ho operato per mesi sui lenzuoli appartenuti alla mia famiglia, tramandati di generazione in generazione per linea matrilineare ed è stato naturale, quasi da subito, aprire questa esperienza anche all'esterno, a chi volesse mettersi in contatto con la propria storia e alle proprie ferite attraverso un'azione artistica.

Durante il 2017, inoltre, Mnemosine è diventato un progetto itinerante, fino a spostarsi nel nord Est e incontrare le artiste <a href="https://www.facebook.com/enne.effe">Nadia Enne Effe Frasson</a> e <a href="https://www.spigai.eu/">Alessandra Spigai</a> che hanno operato in due giornate distinte il loro contributo sui teli che hanno viaggiato con me in una valigia di cartone dei primi del Novecento.



Durante l'anno, venticinque donne (+ un uomo) hanno partecipato alla condivisione delle cuciture, rielaborando le proprie ferite assieme alle mie, fino ad arrivare alla due performance finali, la prima presso la Galleria Il Fondaco di Bra e la seconda presso Sant'Antonio di Boves (Cn).

La performance è stata realizzata su di me, immobile a terra sui teli già operati nei mesi precedenti, attraverso l'uso di garze, ago e filo, in uno stato di assoluto silenzio e in un contesto di massima cura e meditazione, nella consapevolezza che l'azione artistica che si stava svolgendo era in grado di agire su ognuno ad un livello sottile, invisibile, ma in maniera profonda e indelebile.



Considero l'ago, il filo e la garza gli strumenti per riparare il mondo, per ricucire insieme parti che altrimenti si perdono.

Mnemosine è stata la ricerca del punto debole, quello più delicato ma anche quello che porta su di sé una storia, per renderlo capace di parola e di visione.























Chrysalis

progetto fotografico |2016|
stampa fine art su carta cotone

Maria Lai sosteneva che ogni opera è il processo di una ricerca e si chiedeva in che cosa consistesse questa ricerca.
Non lo sapeva con certezza, ma parlava di una forza scatenante, capace di allargare la coscienza.
Questo è stato Chrysalis, un espandersi di possibilità, nate principalmente dall'osservazione delle mute dei bachi da seta e cercando di andare in sincrono con la loro tempistica di mutamento.
Nello scheletro cartilaginoso dei bachi da seta si addensa una memoria di migliaia di anni, le mute si ripetono sempre uguali, seguendo il ciclo dell'albero di riferimento: il gelso.
Sono piccoli miracoli e accadono in uno stato di attesa e di silenzio.
Le quattro mute che i bachi affrontano sono in parte dolorose, per ognuna il baco si immobilizza e aspetta che avvenga il passaggio allo stadio successivo.
Nei miei scatti ho voluto rendere il senso di questa attesa e insieme quello di una sofferenza che ho percepito lieve perché portatrice di una maturazione, di cambiamento.
L'attesa ha portato con sé anche lo stupore: come fa un essere così fragile a creare così tanta bellezza procedendo verso una dimensione così grande, una dimensione che ha un sapore di assoluto?
Attraverso la storia dei bachi ho cercato di narrare parte della mia storia.
Ho lavorato facendo degli autoscatti in movimento, eseguiti usando tempi lunghi di posa, e ho cercato di riportare il processo delle quattro mute in fotografia, diventando consapevole a poco a poco della mia stessa trasformazione.
Attraverso l'oro dei fili di seta, che piano piano costruivano il rifugio dal mondo, ho curato me stessa, attraverso la vita di questi insetti millenari sono ritornata indietro nel tempo, ai racconti narrati da mia nonna in qualche pomeriggio d'estate, quelli legati ad una giovinezza passata a lavorare alla filanda: il cerchio si chiude, la memoria si trasforma e prende nuove strade, muta, come fanno tutte le crisalidi.






























Radici |2015-2016|

Installazione site-specific della durata di 6 mesi presso un bosco abbandonato

Colline di Boves (Cn)



L'installazione, realizzata con gli abiti in tela di canapa e lino presentati al concorso di Moda  Etica, ha dialogato per 180 giorni col bosco e col passare dei mesi si è trasformata, si è  integrata sempre di più con lo spazio naturale circostante, interagendo con le persone di passaggio attraverso un diario di bordo.

Radici è un tentativo di ricucire gli infiniti testi che emergono dalle pieghe dei territori e lo fa attraverso degli abiti che dalla terra nascono (la canapa coltivata dalle antenate della mia famiglia) e che alla terra ritornano, in un ciclo che si chiude.

Gli abiti prendono vita al tocco del bosco, nel silenzio che non è mai tale, perché è un fermento continuo quello che si può ascoltare stando fermi a contemplare i tessuti mossi dal vento, bagnati dalla pioggia, appesantiti dalla neve e asciugati dal sole.

L'abito è come un medium carico di riferimenti culturali, famigliari, ancestrali: l'abito bianco è purezza, matrimonio, ma nelle culture orientali veste la morte; ogni passante vi si rapporta rispetto alla propria esperienza di vita personale, ognuno trasferisce e legge le

proprie emozioni attraverso la visione prodotta dallo straniamento degli abiti appesi agli alberi.

Radici cerca di registrare gli incontri che le persone, gli animali e gli insetti possono fare mettendosi in relazione con gli abiti appesi, sempre in un' ottica di silenzioso ascolto, che da esterno si trasforma facilmente in ascolto interno, interiore.

Si ascolta l'usura del tempo, se ne riconoscono i segni e ci si immerge nel flusso del cambiamento e dell'impermanenza,nascono nuove consapevolezze dalla contemplazione: in ogni attimo non siamo più quel che eravamo e non siamo ancora quello che saremo.